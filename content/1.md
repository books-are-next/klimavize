---
title: Co je to Klimavize
number: 1
perex: |
  Na začátku roku 2021 jsme ještě neměli jasnou představu o tom, co má být výstupem projektu Klimavize. Sami jsme byli součástí dění, když klimatické hnutí probudilo veřejnost i některé politiky, když se mu podařilo rozproudit debatu o změnách klimatu, a hlavně když urychlilo uzavření uhelných dolů a elektráren. Ale stejně jako zbytek hnutí jsme si uvědomovali, že **konec uhlí pro řešení klimatické krize nestačí**.
---

Vnímali jsme, že klimatické hnutí stojí na rozcestí a potřebuje si dobře rozmyslet, jakým směrem půjde dál. Rozhodli jsme se proto **hledat aktuální velké příležitosti klimatického hnutí v České republice** prostřednictvím kvalitativního výzkumu. Jeho výsledky najdete na následujících stránkách a doufáme, že vám pomohou při definici strategických cílů a plánů, které nás všechny přiblíží ke klimatické spravedlnosti.

Během výzkumu jsme se snažili využívat systémového myšlení a objevovat výrazné společenské dynamiky, které mají vliv na řešení klimatické krize. Klimatickou krizi jsme přitom nevnímali jako otázku pouhého snižování emisí skleníkových plynů, ale v nejširším možném smyslu jako komplexní problém nerespektování planetárních mezí, který má rozmanité příčiny, projevy i důsledky. Nepřinášíme však žádná zaručená řešení. Nabízíme vám **shrnutí zajímavých názorů expertek a expertů i lidí přímo z klimatického hnutí** a je jen na vás, zda pro vás budou relevantní, rozhodnete se těmto lidem naslouchat a necháte se inspirovat.

Pokud začnete číst knížku od začátku, nejdříve se dozvíte, **jak jsme při výzkumu postupovali** a jak na něj můžete vy sami navázat při **plánování vlastní strategie**. Následuje kapitola o **českém klimatickém hnutí a jeho strategiích** a po jejím přečtení se dozvíte i něco málo o tom, **jaké strategie využívá klimatické hnutí v zahraničí**.

Strukturu druhé části publikace tvoří **šest oblastí, kterým se musíme věnovat při řešení klimatické krize**. Představují výrazné systémové dynamiky, v rámci nichž může klimatické hnutí hledat své nové strategické cíle a účinně přispívat k řešení klimatické krize. Na konci každé kapitoly najdete také **konkrétní tipy pro klimatické hnutí**.

Chtěli jsme, aby poměrně teoretický výstup projektu Klimavize pro vás měl **co největší praktický přínos**. Odkazujeme proto na rozličné externí zdroje či facilitační skupiny a také jsme se rozhodli řadu méně známých pojmů popsat ve slovníčku v zadní části knížky. Vaše otázky rádi zodpovíme na e-mailu **info@klimavize.cz**, případně také osobně při strategických workshopech, které v návaznosti na výzkum Klimavize připravujeme.

Děkujeme vám za důvěru a doufáme, že si při čtení utřídíte svoje vlastní myšlenky a plány.

