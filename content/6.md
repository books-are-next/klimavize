---
title: "Šest oblastí, kterým se musíme věnovat při řešení klimatické krize"
number: 6
perex: |
  Výzkum Klimavize pohlížel na klimatickou krizi jako na problém pevně zakotvený v systému fungování lidské společnosti. Snažil se rozklíčovat zásadní témata a dynamiky, které se v tomto systému dějí a souvisejí se změnami klimatu v kontextu České republiky. Následující část publikace prezentuje jeho výsledky, a to **v šesti klíčových oblastech systémových dynamik, kterým je nutné se věnovat**, pokud chceme klimatickou krizi vyřešit.
---

**Těmito šesti hlavními oblastmi jsou**:

1. téma systémového myšlení a systémové změny
1. téma průřezovosti a komplexnosti klimatické krize napříč všemi oblastmi života společnosti
1. téma moci, jejího rozvrstvení ve společnosti a odhalování a transformace jejího fungování
1. téma spravedlnosti a nerovného rozvrstvení dopadů klimatické krize i nákladů na její řešení
1. téma strategických spojenectví, jež potřebuje klimatické hnutí navázat, má-li uspět
1. téma institucí a veřejné správy a jejich role při řešení klimatické krize[^096]

Každá z kapitol obsahuje řadu odkazů na **externí zdroje**, které mohou pomoci některá z témat prozkoumat do hloubky nebo se dozvědět něco dalšího o konkrétních politikách. Ve výzkumu jsme také identifikovali **konkrétní tipy pro klimatické hnutí – komunikační rady, příležitosti a hrozby**. Ty shrnujeme vždy na konci kapitoly.

Texty kapitol **vycházejí převážně z rozhovorů s devatenácti experty a expertkami**, avšak **nereprezentují jejich názorovou shodu**. **Veškerá tvrzení, která nemají v textu jiný zdroj, jsou prezentací výsledků kvalitativního výzkumu.** Řadu z nich jsme doplnili další literaturou a kontextem.

<aside>

Designu výzkumu a jeho limitům se obsáhle věnuje kapitola *Metody, postupy a kontext výzkumu*.

</aside>

[^096]: Výsledky výzkumu nejsou strukturované podle obvyklého dělení do „resortních“ oblastí, které jsou s řešením klimatické krize běžně spojovány (např. energetika, průmysl, zemědělství, krajina, adaptace ve městech apod.). Důvodem je právě to, že jsme hledali systémové dynamiky a nezkoumali jsme konkrétní klimatické politiky, kterým se věnuje řada jiných lidí.
