---
title: "Pracovní skupina Klimavize"
---

**Anna Bromová** je komunikátorka a designérka a také je dlouhodobě aktivní v hnutí za klimatickou spravedlnost. Má zkušenosti ze soukromého sektoru, veřejného sektoru (kancelář ombudsmanky) i mezinárodních organizací (Unicef Myanmar). Aktuálně působí v Hnutí DUHA, kde pomáhá se zapojováním lidí.

**Anna Kárníková** je ředitelkou Hnutí DUHA. Dříve vedla Centrum pro dopravu a energetiku a také Odbor pro udržitelný rozvoj Úřadu vlády, kde stála za přípravou rozvojové strategie České republiky Česko 2030. Specializuje se na propojení ekologických a sociálních témat a veřejné politiky sociálně-ekologické transformace.

**Josef Kocurek** je designér a výzkumník s praxí v akademickém sektoru (Masarykova univerzita) i soukromém sektoru (designová agentura Pábení), aktuálně na volné noze. Věnuje se facilitování skupinových procesů, designování výzkumů i služeb a přivádění knih na internet.

**Josef Patočka** působí jako výzkumník a kampaněr v Re-setu: platformě pro sociálně-ekologickou transformaci, kde se zaměřuje na politické a ekonomické souvislosti ekologické krize, zejména na roli finančního sektoru a spravedlivou transformaci. O ekologické politice píše pro Deník Referendum.

**Tereza Navarová** je designérka a výzkumnice spolupracující s brněnskou agenturou House of Řezáč. Své zkušenosti ze soukromého sektoru přenáší do sféry veřejné správy i do neziskových a grassrootových organizací. Věří v design jako nástroj pozitivní sociálně-ekologické změny.

**Marika Volfová** je dlouhodobě aktivní jako komunitní organizátorka a facilitátorka v hnutí za klimatickou spravedlnost. Aktuálně pracuje v Re-setu: platformě pro sociálně-ekologickou transformaci. Zaměřuje se na otázku spravedlivé transformace uhelných regionů (zejména Ústeckého kraje, kde působí) a budování klimatického hnutí.

## Zúčastněné organizace a společnosti

**Hnutí DUHA – Přátelé země Česká republika** jako jedna z nejstarších ekologických organizací v Česku vede své kampaně od roku 1989. Dvěma blokádami ochránila národní park Šumava před kácením, rozvíjí komunitní energetiku jako protiváhu k velkému byznysu s obnovitelnými zdroji, podporuje rozvoj aktivismu svou tradiční Školou občanské iniciativy, omezuje uhelný byznys a prosazuje taková pravidla, která zajistí udržitelné hospodaření v lesích a na zemědělské půdě. Kromě odborné práce mobilizuje tisíce podporovatelů a podporovatelek. 

**Re-set: platforma pro sociálně-ekologickou transformaci** je česká organizace, která výzkumem, vzděláváním a prací s veřejností podporuje snahy o udržitelnější a spravedlivější společnost. Promýšlí a popularizuje koncepty pro sociální, ekologickou a demokratickou ekonomiku, zkoumá příčiny sociálních a ekologických problémů a hledá řešení. Podporuje iniciativy zdola a spolupracuje se sociálními hnutími, která usilují o dobrý život pro všechny v různých oblastech. Pomáhá lidem organizovat se a společně prosazovat jejich zájmy.

**Klimatická koalice** je platforma českých nestátních neziskových organizací, které se zabývají zejména ochranou klimatu a životního prostředí, zmírňováním klimatické krize a přizpůsobováním se jejím dopadům, společenským aspektům klimatické krize, rozvojovou spoluprací a humanitární pomocí. Vznikla v roce 2007.

**House of Řezáč** je brněnská designová agentura, která dává řád online byznysu firem i online službám veřejných institucí. Věnuje se také posilování digitálních a strategických kompetencí skrze tréninky a kurzy. Mezi její klienty patří energetičtí konzultanti PKV, Masarykova univerzita nebo Ministerstvo spravedlnosti.

Za finanční podporu děkujeme organizaci **Greenpeace**.

